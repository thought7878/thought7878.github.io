```
姦不自招，忠不自辩；姦者祸国，忠者祸身。

无智无以成姦，其智阴也。有善无以为姦，其知存也。

智不逾姦，伐之莫胜；知不至大，姦者难拒。忠姦堪易也。上所用者，姦亦为忠；上所弃者，忠亦为姦。

势变而人非，时迁而姦异，其名难恃，惟上堪恃也。好恶生姦也。人之敌，非姦亦姦；人之友，其姦亦忠。

道同方获其利，道异惟受其害。姦有益，人皆可为姦；忠致祸，人难为忠。姦众而忠寡，世之实也；言忠而恶姦，世之表也。

惟上惟己，去表求实，姦者自见矣。
```

